សេចក្តីដូចមានចែងក្នុងកម្មវត្ថនិងយោងខាងលើខ្ញុំបាទមានកិត្តិយសសូមគោរពជម្រាបជូន ឯកឧត្តមរដ្ឋមន្ត្រី មេត្តាជ្រាបដ៏ខ្ពង់ខ្ពស់ថាកាលពីថ្ងៃទី២1 ដល់ថ្ងៃទី២3 ខែឧសភា ឆ្នាំ២០២4 ឯកឧត្តម ចាន់ទី សុធី បានដឹកនាំក្រុមការងារតំណាងអោយ គ.រ.ឌ អមដំណើរដោយលោក ភី អ៊ីឃាង និងខ្ញុំបាទ ស៊ឹន វិសិទ្ធិបូទី ចូលរួមសន្និសីទ E-Governance Conference 2024 ក្រោមប្រធានបទ “Unlock Digital Success” នៅទីក្រុងតាទូ ប្រទេសអេស្តូនី។ សន្និសីទ E-Governance Conference 2024 ត្រូវបានរៀបចំឡើងដោយក្រសួងការបរទេសអេស្តូនី និងមជ្ឈមណ្ឌល Estonian Centre for International Development (ESTDEV) ក្នុងគោលបំណងជំរុញកិច្ចសហប្រតិបត្តិការជាសាកល និងការចែករំលែកចំណេះដឹងក្នុងចំណោមអ្នកដឹកនាំ និងអ្នកអនុវត្តបរិវត្តកម្មឌីជីថល។ សន្និសីទនេះបម្រើជាវេទិកាមួយដើម្បីពិភាក្សា ចែករំលែក និងស្វែងយល់អំពីវឌ្ឍនភាពចុងក្រោយបង្អស់ បញ្ហាប្រឈម និងឱកាសក្នុងការធ្វើអភិបាលកិច្ចឌីជីថលនៅប្រទេសផ្សេងៗ ដែលមានចំនួនចូលរួម 500នាក់មកពី 67ប្រទេស វាគ្មិន 71នាក់ មកពីទ្វីបចំនួន 5នៅទូទាំង 20ប្រទេស និងតំណាងមកពីអង្គការអន្តរជាតិចំនួន 4។ សន្និសីទនេះត្រូវបានចូលរួមដោយវាគ្មិនសំខាន់ៗដែលជាអ្នកដឹកនាំក្នុងវិស័យអភិបាលកិច្ចឌីជីថល និងបរិវត្តកម្មឌីជីថលពីថ្នាក់ដឹកនាំរដ្ឋាភិបាលដូចជាប្រធានាធិបតីអេស្តូនី រដ្ឋមន្រ្តីក្រសួងបរិវត្តកម្មឌីជីថលអ៊ុយក្រែន រដ្ឋមន្ត្រីក្រសួងអភិវឌ្ឍន៍ឌីជីថលកៀហ្ស៊ីស៊ី រហូតដល់នាយកប្រតិបត្តិ និងបណ្ឌិតសភា។ វាគ្មិនទាំងនេះបានបង្ហាញពីស្ថានភាពយុទ្ធសាស្ត្រនិងផែនការបរិវត្តកម្មឌីជីថលរបស់ប្រទេសនីមួយៗ ដោយផ្តោតលើការ បង្កើនគុណភាពសេវាសាធារណៈឌីជីថល ពង្រឹងការគ្រប់គ្រងទិន្នន័យ ជំរុញការអនុវត្តប្រព័ន្ធអត្តសញ្ញាណឌីជីថល និងពង្រឹងសុវត្ថិភាពឌីជីថល(Cybersecurity)។ លើសពីនេះ សន្និសីទបានពិភាក្សាអំពីតួនាទីរបស់បញ្ញាសិប្បនិមិត្ត (AI) ក្នុងការលើកកម្ពស់សេវាសាធារណៈឌីជីថលនិងជំរុញគំនិតច្នៃប្រឌិត រូមផ្សំនិងសារៈសំខាន់នៃអន្តរប្រតិបត្តិការប្រព័ន្ធ និងការចូលរួមពីប្រជាពលរដ្ឋ ក្នុងការរៀបចំយុទ្ធសាស្រ្តអភិបាលកិច្ចឌីជីថល។ ប្រធានបទ “Unlock Digital Success” ផ្តោតលើ: សំខាន់នៃការច្នៃប្រឌិត ការសម្របខ្លួន និងការរៀនសូត្រជាបន្ត ក្នុងការប្រឈមមុខនឹងការរីកចំរើនយ៉ាងឆាប់រហ័សនៃបច្ចេកវិទ្យា និងការផ្លាស់ប្តូរភូមិសាស្ត្រនយោបាយ។